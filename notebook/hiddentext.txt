Rileggendo Harry Potter con il senno di poi, il senno di chi sa dove si annoderà, alla fine, ognuno dei fili che J.K. Rowling ha incominciato a tessere dalla prima pagina del primo volume, il comitato si è trovato di fronte, come nelle fiabe e nei labirinti, tre vie. Mantenere la scelta fatta nel tradurre nomi di luoghi e personaggi, ritornare al nome originale o percorrere una terza via scegliendo un nome del tutto nuovo. Alcuni esempi.

Nel caso di Albus Silente è parso subito chiaro che a priori nessuna delle tre strade era di per sé quella giusta. Al momento di scegliere il cognome italiano, che era parso adeguato per un mago bizzarro ma anche solenne e capace di tenere in soggezione i suoi nemici, non si sapeva quello che J.K. Rowling avrebbe poi dichiarato 'Lo immaginavo come un mago benevolo, sempre in movimento, che mormora continuamente tra sé e sé' dumbledore, in inglese, è il nome arcaico di bumblebee, il calabrone. Altro che 'Silente'. Eppure, la storia dimostrerà che proprio i silenzi di Albus hanno avuto un ruolo determinante, e anche negativo, nelle avventure di Harry Potter e nella lotta contro la Magia Oscura.

La scelta di ritornare al nome originale di uno dei protagonisti principali della saga è stata fatta nel caso di Minerva McGonagall, la cui almeno apparente severità voleva essere espressa, nell'edizione italiana, dal roccioso adattamento McGrannit.

La terza via è quella che è stata meno frequentata. Quelle poche volte, però, si è rivelata preziosa. È stata percorsa nella scelta del nome delle Quattro case in cui si dividono gli studenti di Hogwarts. I loro nomi italiani seguivano solo in parte i corrispondenti inglesi. Aggiungevano, per esempio, indicazioni di colore del tutto assenti nell'originale. Si è così deciso per Grifondoro, Tassofrasso, Corvonero e Serpeverde.
